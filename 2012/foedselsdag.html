<!DOCTYPE html>
<html lang="da">
<head>
 <meta charset="utf-8">
 <title>Esthers f&oslash;dselsdag
 | logiskhave</title>
 <meta name="description" content="Log ajourf&oslash;rt af Kresten Jacobsen.">
 <meta name="viewport" content="width=720">
 <link rel="icon" href="/static/favicon.ico">
 <link rel="apple-touch-icon" href="/static/apple-touch-icon.jpg"/>
 <link rel="stylesheet" href="/css/theme.css" type="text/css">
 <link rel="alternate" type="application/rss+xml" title="" href="/rss.xml">
</head>
<body>
    <div id="container">
        <div id="header">
            <h1><span>Jeg er</span> <a title="Kolofon" href="/colophon.html">Kresten Jacobsen.</a> <span>Dette er</span> <a title="Log" href="/"> min log.</a></h1>
        </div><!-- /header --><div class="post">
		<p class="date">19. Oktober, 2012</p>
    	<h2>
            
                Esthers f&oslash;dselsdag

            
        </h2>
       	<p>Idag er det Esthers fødselsdag. Hverken Kimmie eller jeg er klar, men vi kan ikke rigtigt trække den længere og vi glæder os begge helt vildt til at se hende.</p>
<p>Kimmie er i bad og imens får jeg mig en kop kaffe. Selvom det er Kimmie der faster, kan jeg ikke spise noget. Jeg ved ikke om det skyldes spændingen eller bare det, at mormor serverede gryderet med kartoffelmos i går...</p>
<p>Nu skal vi snart ind på hospitalet.</p>
<p><img alt="Smuk morgen" src="https://log.logiskhave.dk/static/20121019_morgen.png" title="Smuk morgen - Foto: Line Hermansen" /></p>
<p>Så kom vi ind på Riget. Kimmie har skiftet til det tøj hun skal have på under operationen. Vi venter på opvågningsstuen. Tiden går langsomt.</p>
<p>Nårh. Så kom du ud. Hvor er du dejlig. Alt gik som det skulle, og Kimmie fik dig op på brystet med det samme, som vi havde håbet på.</p>
<p><img alt="Dejlige Esther" src="https://log.logiskhave.dk/static/20121019_aabne_oejne.png" title="Første gang du kigger på verdenen" /></p>
<p>Oppe på opvågning er der travlt. Mange kejsersnit i dag og nede på barselsgangen er der ikke plads. Alle har det fint, men det ville være rart med ro og privatliv.</p>
<p>Nede på barselsgangen er der endelig blevet plads til os. På en 4 mandsstue. Så meget for privatliv.</p>
<p><img alt="Lille Esther" src="https://log.logiskhave.dk/static/20121019_lille_esther.png" title="Første gang du ammer" /></p>
<p>Vi hygger og Kimmie kan mærke såret. Ind med nogle ’ganer og morfin og op og gå.</p>
<p>Farmor, farfar, farbrødrene og deres respektive kommer forbi. Alle ser ud til at synes det er meget sjovt med sådan en lille en, men ingen overgår farmor og farfar. De er glade.</p>
<p>Kimmie prøver at være social, men må erkende, at det ikke dur. Ind i seng igen. Med brækposer. De bliver heldigvis ikke brugt.</p>
<p>Farmor og farfar får lov til at hygge lidt om Esther, mens jeg ser lidt til Kimmie. Endelig henter jeg Esther og lægger hende ind til Kimmie igen. Det ser de begge ud til at kunne lide. :)</p>
<p><img alt="Smuk aften" src="https://log.logiskhave.dk/static/20121019_aften.png" title="Smuk aften - Foto: Line Hermansen" /></p>
<p>Familien siger farvel og vi bruger resten af aftenen på at amme, pusle, synge - uden de andre på stuen hører det - og holde i hånd.</p>
<p>Inden jeg kører hjem for natten, børster Kimmie tænder mens jeg skifter Esther og giver hende nattøj på og svøber hende, så hun kan sove i den plastikbakke, som hostitalet stiller til rådighed.</p>
<p>At sige farvel til de to er det sværeste, jeg har gjort hele dagen. Men jeg må ikke være der efter midnat. Natten er lun og mens jeg cykler hjem rinder Esthers fødselsdag ud.</p>
<p>Jeg glæder mig ustyrligt til klokken bliver syv i morgen og jeg igen kan se dem.</p>
    </div>
	<div class="navleft">
		<a rel="prev prefetch" href="/archive.html">&lsaquo;&nbsp; Til arkivet</a>
	</div>

        <div id="footer">
            <p>Kresten Jacobsen @ logiskhave</p><p>Udgivet under <a href="//log.logiskhave.dk/static/solipsistisk_licens.html">Solipsistisk Offentlig Licens</a></p>
        </div><!-- /footer -->
    </div><!-- /container -->
</body>
</html>